#### **Perswazja językowa i manipulacja językowa.**

1. Perswazja językowa (łac.persuadere – nakłaniać, zachęcać) – takie ukształtowanie wypowiedzi przez nadawcę, które służy nakłonieniu odbiorcy do przyjęcia pewnych postaw lub przekonaniu go do słuszności określonych poglądów.

Wypowiedź o charakterze perswazyjnym charakteryzuje rzeczowa argumentacja, jasny, logiczny wywód, bezpośrednie wyrażanie próśb czy wydawanie poleceń. Perswazja ma charakter jawny. Osoba, wobec której jest stosowana, ma tego świadomość. Tym perswazja różni się od manipulacji.

2. Manipulacja językowa (łac.manipulatio – podstęp, manewr) – takie ukształtowanie wypowiedzi, które ma na celu wpłynięcie w ukryty sposób na poglądy czy działania odbiorcy, bez jego wiedzy. Celem działań manipulacyjnych jest osiągnięcie korzyści przez nadawcę.

3. Przykładowe środki językowe, które nadają wypowiedzi perswazyjny charakter:
	- apostrofa,
	- pytania retoryczne, które skłaniają do zastanowienia,
	- zdania wykrzyknikowe – oddają emocje i wzmacniają siłę przekazu,
	- użycie czasowników w trybie rozkazującym,
	- użycie czasowników w 1. osobie liczby mnogiej, które wzmacniają poczucie  wspólnoty,
	- powtórzenia – podkreślają to, co ważne.