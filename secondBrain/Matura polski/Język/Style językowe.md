### **Style językowe.**
 
##### **Style funkcjonalne (użytkowe)**

- ***Styl potoczny*** – służy do codziennej komunikacji w sytuacjach nieoficjalnych. Tym stylem posługujemy się na co dzień w domu czy w gronie znajomych. Styl potoczny to nie tylko wypowiedzi ustne. Znajdziemy go również w formach pisemnych, np. w SMS-ach, e-mailach, pamiętnikach. Cechy charakterystyczne tego stylu to mniejsza dbałość o przestrzeganie norm językowych, liczne powtórzenia, stosowanie wyrazów nacechowanych emocjonalnie, używanie prostych konstrukcji składniowych, czyli zdań pojedynczych, równoważników zdań, a także niewyszukanego słownictwa (kolokwializmów, wulgaryzmów). 


- ***Styl urzędowy*** – stosowany jest w kontaktach z przedstawicielami urzędów i instytucji. Styl ten odbieramy jako schematyczny i bezosobowy. Stosowany jest w pismach oficjalnych, np. w listach czy podaniach urzędowych, instrukcjach, sprawozdaniach, regulaminach. Wyznacznikami tego stylu są schematyczne, utarte zwroty (np. zwracam się z uprzejmą prośbą), nieosobowe formy czasownika zakończone na -no i -to (np. wykonano, przeprowadzono), użycie strony biernej, imiesłowów i czasowników typu: należy, trzeba, wolno. W stylu urzędowym nie znajdziemy wyrazów potocznych i nacechowanych emocjonalnie. Słownictwo jest specyficzne ( np. _uiścić opłatę_).

- ***Styl naukowy*** – znajdziemy go w publikacjach naukowych przekazujących wiedzę, np. w rozprawach, referatach, wykładach, artykułach naukowych. Jest precyzyjny, obiektywny i niełatwy w odbiorze przez zastosowanie specjalistycznej terminologii i złożonych konstrukcji składniowych. Zdania są długie, wielokrotnie złożone. W stylu naukowym unika się osobowych form czasowników i słownictwa nacechowanego emocjonalnie. Występują przypisy i cytaty.

- Jego odmianą jest ***styl popularnonaukowy***. Stosowany jest w publikacjach na tematy naukowe przeznaczonych dla odbiorców, którzy nie są specjalistami w danej dziedzinie, np. w podręcznikach, skryptach, książkach i artykułach popularnonaukowych. Często łączy cechy stylu naukowego, publicystycznego i potocznego. Występują terminy naukowe, ale są one objaśniane. Wypowiedź jest obrazowa, język przystępny, przykłady zrozumiałe. Urozmaicona składnia ożywia tok wywodu. Może pojawić się słownictwo wartościujące, a nawet potoczne. 

- ***Styl publicystyczny*** – inaczej dziennikarski. Jest charakterystyczny dla środków masowego przekazu: radia, telewizji, prasy, publikacji internetowych. Styl ten nie jest łatwy do zdefiniowania, ponieważ cechuje go duża różnorodność – znajdziemy w nim cechy indywidualnego stylu dziennikarza, elementy stylu potocznego, naukowego czy artystycznego. Ten sposób wypowiedzi przede wszystkim jest komunikatywny, prosty i czytelny. Operuje utartymi zwrotami i środkami wyrazu (np. _jechał na podwójnym gazie_), wpływa na odbiorcę poprzez zastosowanie określeń wartościujących (np. to największy skandal w jego karierze, dobra zmiana). Język jest bogaty i obrazowy. Tytuły publikacji zwykle są ciekawe, mają zainteresować odbiorcę.

- ***Styl artystyczny*** – charakterystyczny dla utworów literackich. Wykorzystuje się liczne środki artystyczne.

##### **Rodzaje stylizacji.**

1. ***Stylizacja językowa*** -  celowe wprowadzenie do tekstu elementów językowych charakterystycznych dla innego stylu.

2. Podstawowe rodzaje stylizacji: gwarowa (dialektyzacja), archaizująca (archaizacja), na język potoczny (kolokwializacja).

3. ***Dialektyzacja***:

- polega na wprowadzeniu do tekstu elementów gwary regionalnej. Nadaje  tekstowi literackiemu wiarygodności (akcja zwykle rozgrywa się na wsi), charakteryzuje pochodzenie bohaterów, nadaje koloryt lokalny;
- przykład zastosowania dialektyzacji - “Wesele” Stanisława Wyspiańskiego;

- akcja rozgrywa się w podkrakowskiej wsi, 
- pojawiają się elementy gwary małopolskiej; 
- występuje m.in. mazurzenie (_Chińcyki_), wymowa a jako o (_pon_), wymowa ą jako om na końcu wyrazu (_cytajom_), gwarowe słowa (_kajsi, ino_);
- poza podstawowymi funkcjami wymienionymi powyżej - dialektyzacja pozwala łatwo odróżnić bohaterów pochodzących z miasta (Poeta, Dziennikarz) od mieszkańców wsi (Czepiec, Panna Młoda); to ważne, gdyż jednym z tematów dramatu jest zestawienie chłopów oraz inteligentów i ukazanie relacji między nimi.

***Dialektyzacja występuje także w “Chłopach” W.S.Reymonta, szczególnie w dialogach.***

4. ***Archaizacja***:

- polega na wprowadzeniu do tekstu kultury archaizmów, czyli form językowych, które są przestarzałe, wyszły z użycia. Występuje najczęściej w utworach historycznych, na przykład akcja “Krzyżaków” rozgrywa się w średniowieczu, głównie w XV wieku, a Sienkiewicz napisał powieść pod koniec XIX:

- archaizmy mają m.in. charakter fonetyczny (wymowa – _doźrzeje_) leksykalny (słowa – _chrobry_, czyli odważny), słowotwórczy (tworzenie wyrazu - _zbrodzień_), fleksyjny (odmiana – _z dzikimi źwierzęty_) i składniowy (budowa zdania – _A któren jej rycerz?_); 
- funkcje archaizacji w “Krzyżakach”:  nadanie tekstowi wiarygodności, inaczej zadbanie o realizm, wierne oddanie czasów, w których toczy się akcja, uzyskanie efektu “dawności”.

   Inne funkcje archaizacji: nadaje tekstowi uroczysty charakter, ale może wywołać też efekt komiczny. Z tą ostatnią sytuacją mamy do czynienia w “Ferdydurke” Witolda Gombrowicza. Uczniowie posługują się gwarą uczniowską, w której mieszają się kolokwializmy, archaizmy i łacińska odmiana wyrazów (_buda, podwika, novus kolegus_).

***UWAGA! Pamiętaj, że dialektyzacja związana jest z przestrzenią, a archaizacja z czasem.

4. ***Kolokwializacja:

- kolokwializacja polega na wprowadzaniu do tekstu kultury elementów języka potocznego;

- mogą to być przede wszystkim słowa oraz konstrukcje składniowe typowe dla języka potocznego; 

- dla stylu potocznego charakterystyczne są krótkie zdania, wyrazy o kolokwialnym charakterze, słowa nacechowane emocjonalnie, wykrzyknienia i pytania, a nawet mniejsza dbałość o poprawność gramatyczną;

- dzięki kolokwializacji autor może osiągnąć efekt wiarygodności tekstu, scharakteryzować bohatera, zdynamizować wypowiedź, wprowadzić elementy humorystyczne.