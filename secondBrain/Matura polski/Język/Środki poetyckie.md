### **Środki artystyczne.**

##### **Fonetyczne:**

 **Aliteracja** - powtórzenie jednej lub kilku głosek na początku wyrazów sąsiadujących ze sobą w zdaniu lub w wersie, np. _Przechodząc przypadkowo przez cienisty pasaż._

**Instrumentacja głoskowa** - celowe uformowanie głoskowej warstwy wypowiedzi, w celu nadania jej szczególnych walorów brzmieniowych lub znaczeniowych. Polega ona na tym, że niektóre głoski powtarzają się częściej niż inne.

**Onomatopeja** - wyraz naśladujący dźwięki i odgłosy naturalne.

##### **Słowotwórcze:**

**Wyraz zdrobniały** (zdrobnienie) – wyraz utworzony za pomocą odpowiedniego formantu oznaczającego rzecz albo osobę mniejszą od nazywanej wyrazem podstawowym. Zdrobnienie oznaczać może też pozytywny (lub pogardliwy) stosunek do omawianego obiektu. Zdrobnienia mają często zabarwienie emocjonalne (przeważnie pozytywne, czasem ironiczne).

**Wyraz zgrubiały** (zgrubienie) – wyraz utworzony za pomocą odpowiedniego formantu oznaczającego rzecz albo osobę większą od nazywanej wyrazem podstawowym. Zgrubienie może oznaczać pogardliwy stosunek do omawianego obiektu, szczególnie kiedy wiąże się ze zmianą rodzaju, np. baba → _babsko._

**Neologizm** – nowa forma językowa stworzona przez pisarza.

##### **Semantyczne (tropy):**

**Animizacja (ożywienie)** - rodzaj metafory przypisującej przedmiotom martwym, zjawiskom przyrody oraz pojęciom abstrakcyjnym cechy i właściwości istot żywych, np. _morze ryczy._

**Alegoria** - w literaturze i sztuce obraz mający, poza dosłownym, sens przenośny, jednoznacznie określony i ustalony konwencjonalnie. Zwykle występuje w formie personifikacji wyposażonej w określone atrybuty, np. alegoria sprawiedliwości - kobieta z przepaską na oczach, z mieczem i wagą. Jako zasada kompozycyjna utworów literackich właściwa m.in. dla przypowieści lub bajce zwierzęcej (np. _lis_ w potocznym odczuciu kojarzy się z _chytrością_).

**Epitet** - wyraz określający w tekście literackim, a także mówionym, rzeczownik (przedmiot), najczęściej w postaci przymiotnika, który wskazuje właściwości w sposób bezpośredni bądź metaforyczny, np_. czerwona róża, gorzkie gwiazdy_. Bywają epitety złożone (_srebrnotęczowy_ _sznur_).

**Hiperbola** - wyolbrzymianie zjawiska, problemu, przedmiotu, opisu itp., np. w języku potocznym _pękać ze śmiechu, umierać ze zmęczenia_.

**Ironia** – ukształtowanie tekstu, w którym sens dosłowny i wypowiedziany wprost pozostaje w sprzeczności z sensem właściwym, jest rozpoznawalny dzięki okolicznościom wypowiedzi.

**Metafora** – takie połączenie wyrazów, które zyskuje nowe znaczenie, odmienne od znaczenia wynikającego z treści poszczególnych słów.

**Oksymoron** - metaforyczne zestawienie dwóch wyrazów o przeciwstawnym, wykluczającym się wzajemnie znaczeniu, np. _zimny ogień_.

**Personifikacja (uosobienie)** – rodzaj metafory przedstawiającej  twory nieożywione, zjawiska natury, zwierzęta, rośliny, a także pojęcia abstrakcyjne jako postacie ludzkie, działające lub przemawiające np. s_łońce śmiało się._

**Peryfraza** - omówienie, zastąpienie nazwy zjawiska przez jego rozbudowane opisanie, np. _kraj kwitnącej wiśni – Japonia_.

**Porównanie** – zestawienie dwóch zjawisk, z których jedno służy określeniu drugiego połączone za pomocą wyrazów: _jak, niby, jakby, niż_.

**Symbol -** znak zastępujący lub reprezentujący pewne głębiej ukryte treści pojęciowe (etyczne, religijne, ideologiczne, itp.) lub, rzadziej, przedmioty czy osoby. Charakterystyczne cechy symbolu to niekonwencjonalność i niejednoznaczność (tym różni się od alegorii) - rozszerzają one jego pojemność informacyjną, sprawiając równocześnie, że nie da się go interpretować w sposób precyzyjny.

##### **Składniowe:**

**Anafora** – kilkakrotne powtórzenie tego samego wyrazu/wyrazów na początku kolejnych wersów.

**Antyteza** - zestawienie zdań przeciwstawnych znaczeniowo.

**Apostrofa** – bezpośredni uroczysty zwrot do adresata.

**Epifora** - kilkakrotne powtórzenie tego samego wyrazu/wyrazów na końcu kolejnych wersów.

**Inwersja** – szyk przestawny, inna kolejność wyrazów w wersie.

**Paralelizm** - występowanie w ciągu wypowiedzi konstrukcji składniowych elementów tożsamych lub podobnych. 

**Powtórzenie** – wielokrotne umieszczenie w tekście określonego elementu.

**Pytanie retoryczne** – pozorne pytanie niewymagające odpowiedzi.